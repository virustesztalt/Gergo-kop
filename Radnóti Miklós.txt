A két világháború közötti korszak (1918-1945)
1. Az első világháború vége, Trianon. Az első világháború (1914-18) az Osztrák-Magyar Monarchia vereségével végződik, a monarchia szétesik, Magyarországot a trianoni szerződés (1920. június 4.) alapján feldarabolják, elveszti területeinek kétharmadát, magyar ajkú lakosságának egyharmadát. 
2. Forradalmak kora. Az 1918 őszén zajló őszirózsás forradalom során kikiáltják a köztársaságot, és gróf Károlyi Mihály alapít kormányt. Károlyi kormánya nem tud megbirkózni a háborút követő nehéz gazdasági helyzettel, nagy hibája, hogy a szomszédos országok magyarellenes, területszerző politikája ellenére is feloszlatja a magyar hadsereget. 1919 tavaszán rövid időre a kommunisták veszik át a hatalmat. Kun Béla vezetésével kommunista diktatúrát vezetnek be, neve: Magyar Tanácsköztársaság, röviden Kommün. A Kommünt 1919 nyarán a román hadsereg veri le, amely egy időre megszállja Budapestet. 
3. A Horthy-rendszer. 1920 márciusában Horthy Miklóst (a Monarchia volt tengernagya) választották kormányzóvá, aki konzervatív parancsuralmi rendszert vezetett be. Az ország lakossága nehezen heveri ki a Trianon okozta traumát, ezt tetézi a rossz gazdasági helyzet, amelynek következtében széles tömegek nyomorognak. A gazdaság lassú fejlődését jelentősen visszaveti az országba begyűrűző gazdasági világválság (1929-1933). A rossz gazdasági helyzet kedvez a szélsőséges eszmék terjedésének, erőteljesen szerveződik a kommunista és a szélsőjobbos (fasiszta) mozgalom. A Horthy-féle külpolitika az elcsatolt magyar területek visszaszerzésére törekszik, így sodródik a második világháború elején a Németországgal kötött szövetségbe. E politika „sikere” az 1938-as első bécsi döntés és az 1940-es második bécsi döntés, amelyek értelmében Magyarország jelentős elcsatolt területeket kap vissza Csehszlovákiától (Felvidék) és Romániától (Észak-Erdély). A magyarországi politikai életben egyfajta fasizálódási folyamat zajlik (előretör Szálasi Ferenc nyilaskeresztes pártja, zsidóellenes törvényeket fogadnak el). 
4. A második világháború. A német szövetség „ára”: Magyarország 1941-ben a németek oldalán belép a második világháborúba. A magyar hadsereg az orosz fronton harcol, és a Don-kanyarban katasztrofális vereséget szenved, közben az országot állandóan bombázzák (elsősorban az amerikai légierő). Az elhúzódó, vereséggel fenyegető háborúból Horthy szeretne kilépni, kiugrási kísérlete azonban kudarccal végződik. Az országot megszállják a németek, a hatalom a fasiszta Szálasi kezébe került. A háború árnyékában folyik a magyarországi zsidóság megsemmisítése (holocaust, koncentrációs táborokba történő deportálás). 1945-ben az országot a Berlin felé nyomuló szovjet csapatok „szabadítják fel” a német megszállás alól. Magyarország a németek szövetségeseként a második világháborúban is vereséget szenved. A háború után visszaállítják a trianoni határokat.

A kor művészete
1. Festészet. a) Avantgárd. Az 1910-es években Magyarországon is hatni kezdenek a modern avantgárd irányzatok. A festészetben meghatározó szerepet játszik a Nyolcak csoportja (Kernstock Károly: Lovasok a vízparton; Berényi Róbert: Csellózó nő; Czigány Dezső: Csendélet almákkal, narancsokkal; Czóbel Béla: Fekvő nő). A másik jelentős avantgárd csoportosulás a Kassák Lajos vezette aktivisták csoportja. Az érsekújvári származású Kassák a magyar avantgárd legjelentősebb alakja, költő, író, festő (szabadverseket ír, konstruktivista képarchitektúrákat fest, lapokat szerkeszt). 
b) Csontváry. A magyar festészet magányos, rejtélyes alakja Csontváry Kosztka Tivadar, híres képei: Vihar a nagy Hortobágyon, A nagy tarpataki vízesés a Tátrában, A panaszfal bejáratánál Jeruzsálemben, Görög színház romjai Taorminában, A magányos cédrus, Zarándoklás a cédrushoz Libanonban. 
2. Szobrászat. A korszak legkiemelkedőbb szobrásza Medgyesi Ferenc, ismert festményei: Táncosnő, Kis lovas, Súroló asszony, Kövér gondolkodó). 
3. Zene. Az expresszív zene világszínvonalú képviselője Bartók Béla, fontosabb művei: Cantata profana, Magyar képek, Este a székelyeknél, Erdélyi táncok, A csodálatos mandarin, A kékszakállú herceg vára, Fából faragott királyfi.

Radnóti Miklós (1908-1944)

1. Helye a magyar irodalomban. A két világháború közötti irodalom (1918-1945) kimagasló költője. A Nyugat 30-as években induló 3. nemzedékébe tartozik, de munkatársa volt a Korunk és a Gondolat című lapoknak is. Költészetére az avantgárd és az újklasszicizmus stílusirányzata egyaránt hatott (a modern avantgárd kísérletezés mellet a hagyományok, a görög-római minták követése jellemzi). Líráját az antifasizmus és a humánum eszméi hatják át.
2. Élete. Budapesten született gazdag zsidó családban (eredeti neve Glatter). Születésekor édesanyja és ikertestvére meghalt, emiatt lelkiismeret-furdalása volt (ezt örökíti meg Huszonnyolc év című versében és Ikrek hava című egyetlen prózai munkájában). Tizenkét évesen édesapját is elveszti, gyámja nagybátyja lesz, aki kereskedelmi pályára szánja. Csehországba küldi tanulni, Reichenbergben (= Liberec) érettségizik egy textilipari középiskolán. Hazatérve azonban tisztségviselő lesz, majd a szegedi egyetem magyar-francia szakára jár. Szegedi évei alatt aktívan bekapcsolódik a haladó szellemű egyetemi ifjúság művészeti-kulturális életébe (falukutató mozgalom). Sík Sándor papköltő és professzor hatására katolizál. Az egyetemi évek alatt bontakozik ki költészete, műfordítással is foglalkozik, többször jár Párizsban. 1935-ben feleségül vette élete nagy szerelmét, Gyarmati Fannit (= Fifi). Mire elvégzi az egyetemet, Magyarországon zsidóellenes hangulat bontakozik ki, emiatt nem kap tanári állást, verseinek nem talál kiadót. Besorozzák, de zsidóként nem teljesíthetett katonai szolgálatot, ehelyett a háború alatt többször behívják munkaszolgálatra. Az utolsó munkaszolgálatot Szerbiában tölti, a Bor nevű helyiség melletti Lager Haydenau foglyaként bányában dolgozik. Az előrenyomuló szovjet csapatok elől visszavonuló németek erőltetett menetben terelik a foglyokat Magyarországon keresztül Németország felé. A meggyötört, végleg kimerült költőt a Győr melletti Abda község határában több társával együtt kivégzik, és közös sírba temetik. Testét a háború után, 1946-ban exhumálják, kabátja zsebében megtalálják a híres Bori noteszt, amely utolsó verseit tartalmazza. Az egykori sírhelyen ma emlékhely van, a főút mellet pedig Radnóti egészalakos szobra áll. Irodalmi hagyatékát felesége gondozza, aki 2013-ban halt meg százegy évesen.
3. Kötetei: Pogány köszöntő (1930), Újmódi pásztorok éneke (1931), Lábadozó szél (1933; ez volt az első jelentős kötete), Újhold (1935), Járkálj csak, halálra ítélt (1936; Baumgarten-díjas kötet), Meredek út (1938), Válogatott versek (1940). Tajtékos ég (1946; poszthumusz kötet = a halála után adták ki).
4. Költeményeinek csoportosítása: a) pályakezdő versek; b) magatartáskijelölő versek; c) lágerben írt versek, d) eklogák.

A pályakezdő Radnóti versei (1933-ig) 
Radnóti első két kötetének versei tartoznak ide, amelyekben a költő az igazi hangját keresi. Vannak köztük egyrészt modern avantgárd kísérletek (szabadversek), másrészt a költő visszatér az ókori görög-római mintákhoz (az időmértékes verseléshez) is. Ezeket a verseket a pogány életöröm, a természet szeretete és a szerelem érzése hatotta át. 

Magatartáskijelölő versek (1933-38)
Azt fogalmazzák meg, hogyan kell egy költőnek élnie az embertelenségben, az előretörő fasizmus korában, a közelgő háború árnyékában. A költemények üzenete egyértelmű: a fenyegetettség ellenére a költő dolga a helytállás, a küzdelem, a példamutatás.
Mint a bika – a természetben szabadon élő büszke bika a hegyek felől fúvó szélben farkasszagot, veszélyt érez, de nem menekül el, mint az őzek, hanem bevárja az ellenséget, s felveszi a küzdelmet, amelybe belepusztul. „ S okulásul késő koroknak“ szerteszórt csontjait őrzi a táj”.
Himnusz a békéről (1938) – A vers műfaja himnusz. Radnóti esdeklő, magasztaló hangon szól a békéhez, amely a háborús veszélyben csak futó reménységnek tűnik.  A költő szavai mégis jövőbe vetett hitet, bizakodást sugároznak. A labdával játszó, visongó gyereksereg nem más, mint a háború után eljövendő békét megélő generáció, a vágtató lovak pedig a szabadságot szimbolizálják. S amíg nem jön el újra a béke, addig az embernek helyt kell állnia: „Ó, tarts ki addig lélek, védekezz!“
Járkálj csak, halálraítélt! (1936) – Radnóti egyik kötetének címadó verse. A fasizmus előretörésével Radnótiban eluralkodik a haláltudat, úgy érzi, halálra van ítélve. A költemény egy nyomasztó táj képét vetíti elénk, amelyben avantgárd szóképek érzékeltetik a kor rémületét (az út a félelemtől felpúposodik, mint a macska háta; a világ összezsugorodik, mint a megrettent állat), emellett komor jelzők fokozzák a nyomasztó hangulatot (sötét fák, rozsdás füvek). A vers utolsó, 5. sora a költőnek szóló bíztató és egyben magatartáskijelölő felszólítás: egy ilyen korban csak tisztán, bűntelenül és bátran lehet és érdemes élni.
Kortárs útlevelére (1934) – A költemény a fasizmus korának három lehetséges magatartásformáját vázolja fel három metaforában: 1. a vadmacska az ügyes, éber, de a nagyobb küzdelmet nem vállaló, saját bőrét mentő embertípust képviseli;  2. a sár a szolgai módon megalázkodó, elaljasult, a hatalmat kiszolgáló emberre utal;  3. a példaszerű magatartást a tudatos lázadás, küzdelem jelenti. 

A háború idején és a lágerban írt versek
Tétova óda (1943) – A közelgő halál árnyékában íródott óda (= az ünnepi pátosz hangján megszólaló szerelmi vallomás). A költemény első részében a költő felveti a „minek nevezzelek” kérdést (= nehezen tudja versbe szedni, szavakba önteni a Fanni iránt érzett szerelme mélységét, nagyságát; erre utal a címben a tétova jelző is). A verset a halál említése osztja két részre. A második részben a költő egy hétköznapi estét, otthonukat, fáradt kedvese álomba szenderülést idézi. A kedves jelenléte meghitté, harmonikussá varázsolja a hétköznapi környezetet, együttlétüket. A Fannival kötött szerelmi szövetség az életet, reményt, szinte az egész világot jelenti a költő számára.
Töredék (1944) – A költő hatodik eklogájaként tartják számon. A  cím a vers töredékességére (a hiányzó verssorokra) utal. Radnóti ítéletet és egyben átkot mond korára, amelyben az ember úgy elaljasul, hogy „önként, kéjjel ölt, nem csak parancsra“, amikor „besúgni érdem volt, s a gyilkos, az áruló, a rabló volt a hős“, amikor „az asszony boldog volt, ha elvetélt“, és sokan az önkéntes halált, a „méregoldatot” választották menedékként. A költő szerint csak a bibliai átkozódó prófétája, Ésaiás (Ézsaiás) tudna méltó szavakat találni e kor megátkozásához.
Nem tudhatom (1944) – A magyar irodalom egyik legszebb hazafias verse. A vers élményanyagát az 1944-es Magyarországot fenyegető szövetséges bombatámadások adták. A veszélyes bevetést végrehajtó bombázó pilóta számára Magyarország csupán egy térkép a kijelölt célpontokkal, a kibontakozó magyar tájban csak az elpusztítandó gyárakat, laktanyákat keresi. A költő ezzel szemben másképp szemléli a tájat, mivel az szeretett szülőhazája. Radnóti apró képekből, régi emlékekből összerakott képsorral rajzolja meg a haza meleg, emberien gazdag képét. A költő a vers második felében beismeri, hogy a háborús pusztításért a magyar nép is felelős, de bűnét nem tartja nagyobbnak, mint a többi népét. Dolgozók, költők, ártatlan csecsemők is élnek Magyarországon, akik megérdemlik, hogy újra béke legyen. A vers utolsó sora sóhajszerű fohász az éjszakához, amelynek sötétje megvédi az országot a bombázásoktól.
Fejből megtanulni az első 12 sort!
Hetedik ecloga (1944) – A költő célja az ecloga „műfajának” alkalmazásával az, hogy a jelen háborús barbárságával szembeállítsa az ókori görög kultúra humánumát. Radnóti azonban csak az ecloga hexameteres formáját veszi át, a tartalom nem idillikus. A költemény a kedves (Fanni) megszólításával indul, majd a költő neki mutatja be a lágerben sínylődő rabok életét, sorsát. A foglyok embertelen körülmények között tengődnek: agyondolgoztatják őket, fejüket kopaszra nyírták, deszkaágyon alszanak, testüket férgek kínozzák. A lágerből csak álmukban szabadulhatnak, ilyenkor hazautaznak az asszonyhoz, a családhoz, s várják a csodát, a szabadulást. A vers szerelmi vallomással zárul.
Levél a  hitveshez (1944) – Szerelmes vers, melyben a fogoly költő felidézi kedvesét, szerelmük régi epizódjait. Esküt tesz, hogy egyszer visszatér, bármilyen reménytelennek is tűnik a túlélés, a szabadulás.
Erőltetett menet (1944) – A költemény a halálmenetben terelt munkaszolgálatosok egyetlen lehetséges belső párbeszédét írja le. A fogoly egyik énje bíztatja önmagát és reménykedik a lehetetlennek tűnő csodában, a szabadulásban, a hazajutásban. A másik énje számot vet helyzetével, lemond a szabadulásról, készül a halálra. A vers végén azonban felülkerekedik a bizakodás, amelyik elsöpri a meggyötört ember kételkedéseit.
Razglednicák (1944) – Radnóti négy utolsó verse, amelyeket számokkal jelöl. A szerb szó jelentése: képeslap. Mindegyik egy-egy képet elevenít fel az erőltetett menetről.
1. Szerelmi vallomás a hitveshez a háborús zűrzavarban
2. Egy ellentétet mutat be: a foglyok menete egy idilli tájon át vezet, de közelít a háborús pusztítás (nem messze harcok dúlnak).
3. A borzalmas halált festi: az erőltetett menet a végkimerülésig elcsigázta az embereket (véreset vizelnek) és kocsikat húzó igavonó állatokat (véres a nyáluk).
4. Egy erejével elkészült bajtársa (hegedűművész barátja) kivégzését (tarkón lövését) írja le hideg tárgyilagossággal. A versben a költő saját sorsát vetíti előre (őt is kivégezték). 
Fejből megtanulni az utolsó razglednicát!

Radnóti eklogái 
A költő az antik irodalomból vette át a derűs hangulatú, hexameteres formában íródott eklogát, amelyben a régi görögök az idillikus pásztoréletet énekelték meg. Az ekloga szó szerint a bukolikus (= pásztori) költészetből vett szemelvényt jelent (görög eclogé = szemelvény). Főszereplője a bukolosz (juhász, csordás, kecskepásztor) volt, aki párbeszédet folytat egy a civilizált világból érkező vándorral. A párbeszédből kiderül: a pásztori életmód, a gyönyörű táj szépsége ellentétben áll az embertelen városi léttel. A római irodalom nagy alakja, Vergilius eklogáiban megjelenik a menekülés vágya a civilizált világból a nyugodtabb, derűsebb pásztori világba. Radnóti utolsó költői korszakának csúcsa egy 8 darabból álló eklogaciklus (az eklogákat sorszámmal jelölte). Az ő eklogáiban is megjelenik a vágy a pásztori élet idillikus békéje után, amely éles ellentétben áll a fasizálódó világgal, háborús pusztítással.
Első ecloga (1938) – A pásztor és a költő párbeszédében (Radnóti kivetített belső dialógusa) az undorító jelen szörnyű képei sorakoznak (a spanyol polgárháború véres eseményei; a spanyol költő, Federico García Lorca halála; József Attila halála). A lehangoló események a költőben saját halálraítéltségének tudatát erősítik. A csüggedésen azonban felülemelkedik a költő: a tevékeny alkotást hangsúlyozza, amely az egyetlen lehetséges válasz a kor szörnyűségeire.
Negyedik ecloga (1943) – A költő és a hang dialógusára épül (Radnóti kivetített belső párbeszéde), amely a csüggedés és helytállás közti ingadozásról szól. A vers kiindulópontja Vergilius Aranykor című negyedik eklogája, melyben az ókori latin költő az eljövendő boldog korszakot egy isteni gyermek születéséhez köti. Radnóti verse azonban nem egy eszményi korszakról szól. A gyermek legszívesebben meg sem született volna, de megszületett, s csüggedt felnőttként, költőként nem tud mást, mint káromolni az életet (a fasizmus és a háború korát). A hang viszont az élet szépségét és a helytállás szükségességét hirdeti.
Az előző fejezetben már tárgyaltuk a Hatodik eclogát (= valószínűleg a Töredék c. verse az) és a Hetedik eclogát. 
